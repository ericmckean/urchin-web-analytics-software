<html><head><meta http-equiv="Content-Type" content="text/html; charset=UTF-8"></head><body><table id="top_location_line" width="100%"><table id="top_location_line" width="100%"><tr width="100%"><td><a href="http://www.urchin.com"><img border="0" src="../images/google_sm.gif" width="135" height="41"></a></td><td width="100%"><span id="top_line" style="width: 100%; float: left; clear: both; border-bottom: 1px solid #CCC;"><span id="top_title" style="float: left; margin-top: 10px;"><b>Help Center</b></span></td></tr></table>
<div id="page" lang="en" dir="ltr">
<div dir="ltr" id="content" lang="en">
<p class="line867"><strong>Werken met accounts</strong> <p class="line867"><strong>Overzicht</strong> <p class="line874">Een account is een samenhangend geheel waarin profielen, logbestandsbronnen, gebruikers en groepen worden samengebundeld onder één noemer, meestal de naam van een onderneming of klant. Voor installaties van Urchin waarbij meerdere complexe klantenorganisaties ondersteund moeten worden, kan de Urchin-beheerder met een account gemakkelijk alle Urchin-rapportageonderdelen bijhouden voor een bepaalde klant of onderneming. Toegangsrechten tot Urchin-rapporten kunnen worden beheerd met een overkoepelende account. Binnen een account kunnen rechten voor specifieke rapporten nog gedetailleerder worden bepaald voor gebruikers en groepen. Zo kunt u naar eigen inzicht uw gegevens op verschillende niveaus beveiligen. Daarnaast kunnen op accountniveau beheerdersrechten worden toegekend aan een gebruiker, die vervolgens kan fungeren als lokale Urchin-beheerder voor de account. Zo kan de verantwoordelijkheid van het beheren, configureren en onderhouden van Urchin-rapporten worden verdeeld binnen een account. <p class="line874">Accounts vormen het hoogste organisatorische element in de beheerinterface van Urchin. Daarom moet u de accounts maken voordat u profielen, logbestandsbronnen, gebruikers of groepen maakt die aan de account zijn gekoppeld. De account moet worden ingesteld op het moment dat een Urchin-element wordt gemaakt. Een account kan later niet worden gewijzigd. Als u bij het maken van het element geen specifiek accounttype kiest, wordt de standaardaccount (NONE) gebruikt. Zo herkent Urchin dat het betreffende element geen account bevat. <p class="line867"><strong>Een account maken</strong> <p class="line862">Als u een account wilt maken, gaat u naar het scherm 'Configuratie' -&gt; 'Gebruikers en groepen' -&gt; 'Accounts' en klikt u op de knop 'Toevoegen'. U hoeft alleen de accountnaam op te geven. De instellingen 'Contact' en 'E-mailadres contactpersoon' worden in Urchin niet gebruikt en dienen uitsluitend ter referentie voor de beheerder. 'Locatie van rapportgegevens' is een optionele instelling waarmee u kunt bepalen waar de rapportgegevens voor alle profielen die bij deze account horen, moeten worden opgeslagen. De standaardlocatie is de map voor gegevens of rapporten binnen de Urchin-distributie. Door de locatie van rapportgegevens te wijzigen, kunt u in uw bestandssysteem een fysiek onderscheid maken tussen de rapportagegegevens van verschillende organisaties. 'Locatie voor bladeren in mappen' is een optionele instelling die dient als veiligheidsmaatregel wanneer een accountbeheerder toegang wordt geboden om profielen te maken. De accountbeheerder kan alleen naar logbestanden zoeken in de directory die in dit veld is opgegeven. Standaard zijn er geen beperkingen ingesteld voor de locaties waarin een accountbeheerder naar logbestanden kan zoeken. <p class="line867"><strong>Accounts gebruiken</strong> <p class="line874">U kunt het vervolgkeuzemenu 'Optionele account' gebruiken om een profiel, logbestandsbron, gebruiker of groep aan een account toe te wijzen. Dit menu vindt u in het eerste scherm van de wizard Setup wanneer u het element maakt. Zodra een account is toegewezen aan een profiel, logbestandsbron, gebruiker, enzovoort, beperkt de Urchin-beheerinterface de mogelijkheden tot wijziging van de elementen die aan de account zijn gekoppeld. Op deze manier wordt de account gebruikt om toegangsrechten op hoog niveau te beheren, zodat u organisaties gescheiden kunt houden zonder dat u voor elk rapport specifieke toegangsrechten hoeft in te stellen. <p class="line862">Accounts zijn ook nuttig voor het verspreiden van de beheerdersverantwoordelijkheden voor de Urchin-configuratie. Binnen een account kan de primaire Urchin-beheerder lokale beheerdersrechten toewijzen aan gebruikers van die account. Er zijn vier beheerniveaus die aan een gebruiker kunnen worden toegewezen. Zie <a href="Working_with_Users_&amp;_Groups.html">Werken met gebruikers en groepen</a>. <p class="line874">In de beheerschermen voor de configuratieparameters van Urchin kunt u de items zodanig filteren dat alleen items met een bepaalde accountnaam worden weergegeven. U kunt dit doen met het vervolgkeuzemenu 'Account' boven aan de tabel. Hoewel (NONE) betekent dat er geen overkoepelende account is, wordt (NONE) wel weergegeven in het vervolgkeuzemenu 'Account', zodat u kunt filteren om alleen items weer te geven die niet aan een account zijn gekoppeld. </div><div id="pagebottom"></div>
</div>


<div id="footer" style="clear: both; margin: 0; padding: 0; border-bottom:1px solid #CCC;"></div><div id="copyright" style="font-size: 70%; text-align: center;">&copy;2010 Google</div>
</body></html>